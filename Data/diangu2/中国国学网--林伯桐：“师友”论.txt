http://www.confucianism.com.cn/html/all/1281049.html
中国国学网--
林伯桐：“师友”论
士之所以成，师友之功居多。有师友者，中才可与为善；无师友者，虽有聪明，鲜不坐废。然则，舍为士者可无师友乎？曰：非也。师友之功，无人可缺，然非士则不知亲之。而取之人可为师者，必其使吾严惮者也，必能指吾所不及者也，故难近焉。友之善者，必其不可狎者也，必其相形而见绌者也，故未必乐就焉。然舍是二者，亦不足言师友矣。
今夫百工技艺，莫不知有师，习其术而已，得其术则求师之事毕矣。穷乡僻壤之人，莫不言友，相狎以为亲，相从以为悦，一有不合，则友可废矣。彼其于师友也，徒以为技艺之事，则于吾身无与也；徒以为言笑之娱，则尽人皆可也。故泛泛焉无所动于中，貌从则废师，燕僻则废友矣。
士之于师友不然，其敬之也不能自已也，其畏之也不敢有贰也。千世之上有心折者，唯恐获罪于其人也；万里之远不相闻者，不啻抠衣于其坐隅也。能生吾慕，一行可师也；能滋吾愧，一艺可友也。耳?焉，目染焉，非是则有所不安矣。
吾观世之愚夫愚妇，必有所甚慕者，曰吾安得一旦如其所为也；必有所甚悦者，曰吾独不得与其人朝夕相从也。然其所慕者，纵欲败度者耳；其所悦者，酒食游戏者耳。至庸也，至陋也，虽然，其用心则近于师友之意矣。父不能得之于子，兄不能得之于弟，家人、妇子不敢出一言，而其所慕者、所悦者，能潜移焉，能渐变焉，不相谋而与之化也。假令移而附于端?之人，施于正大之事，安知不日起有功乎？是以古之教余子，必以父师、少师主之。余子者，农民也。以士大夫主其教，何也？非是不足以观感兴起耳。周之设官，曰闾师，曰族师，百家之人必有师也。孟子言乡田之制，曰出入相友，陇亩之中必有友也。先王之教民，联师儒焉，联朋友焉，明示以亲慕愧厉之意多，不徒授业、讲习之谓也。且即以是论，亦安可缓？
执艺之精粗，必视其所习，师道重矣；作器之高下，必视其所居，友道重矣。故自天子至于庶人，未有不须师友以成者，必归于士耳。《周官》曰：“师以贤得民，友以任得民。”得民者何？维持之，辅掖之，相与入于善而不敢失也。语有之：三岁学不如三岁择师。又曰：道苟在焉，?丐为偶。使父兄之教子弟之率皆能以是为先务焉，人才安有不成，风俗安有不厚者乎？
林伯桐：《供冀小言?师友》
