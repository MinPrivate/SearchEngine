http://www.confucianism.com.cn/html/all/664144.html
中国国学网--
刘基诗选
无题和唐李义山商隐（五首选一）
&nbsp;
一瓣芙蕖是彩舟，棹歌离思两夷犹。
风鬟雾鬓遥相忆，月户云窗许暂留。
波冷绿尘罗袜晓，恨添红叶翠颦秋。
双鸾镜里瑶台雪，任是无情也上头。
&nbsp;
天平山中
&nbsp;
细雨茸茸湿楝花，南风树树熟枇杷；
徐行不记山深浅，一路莺啼送到家。
&nbsp;
岳阳楼
&nbsp;
春色醉巴陵，阑干落洞庭。
水吞三楚白，山接九疑青。
空阔鱼龙气，婵娟帝子灵。
何人夜吹笛，风急雨冥冥。
&nbsp;
春草
&nbsp;
嫩绿柔香远更浓，
春来无处不茸茸。
六朝旧恨斜阳里，
南浦新愁细雨中。
近水欲迷歌扇绿，
隔花偏衬舞裙红。
平川十里人归晚，
无数牛羊一笛风。
&nbsp;
美人剌绣
&nbsp;
风送杨花满绣床，
飞来紫燕亦成双。
闲情正在停针处，
笑嚼残绒唾碧窗。
&nbsp;
