http://www.confucianism.com.cn/html/all/1894800.html
中国国学网--
《读史方舆纪要》：明
惟明受命，奋起淮甸，首定金陵。
【史略】太祖初起濠州《兴濠录》：元至正十一年，太祖春秋二十五矣。时颍州刘福通、徐州芝麻李、蕲州徐寿辉等，相率起兵，攻陷城邑，太祖欣然欲往从之。明年，定远人郭子兴与其党孙德崖等起兵，袭据濠州，太祖遂驰入濠，隶子兴麾下，以材勇见亲信。久之，子兴与诸帅不相能，军中多故，太祖乃别将一军，略淮南地，略定远诸山寨定远，今凤阳府属县。冯国用进说曰：金陵龙蟠虎踞，真帝王都。愿先拔金陵定鼎，然后命将四出，扫除群寇，天下不难定也。于是南下滁州，进克和州时郭子兴自濠州南入滁，既而卒于军，渡采石采石圻，在太平府北二十里，见前，取太平路。乃分遣诸将下溧水、溧阳、句容、芜湖溧水、溧阳、句容，今应天府属县。芜湖，今太平府属县，进攻集庆路应天府，元曰集庆路，遂克之，建府治焉。于是东取镇江、广德、常州、江阴，以扼吴寇常州府江阴县，时为江阴州；西保太平、池州，以拒汉兵；北取维扬、泰兴，以窥淮、泗元至正十六年，太祖取集庆，遂取镇江、广德路。明年，取常州路江阴州，遂取扬州路；南收宣、歙，出昱岭昱岭关，在今杭州府昌化县西七十里。详浙江重险，取建德、婺、衢、处、信诸州，以控闽、粤《开国事略》：元至正十七年，太祖取宁国、徽州。明年，取婺源州，又取建德路兰溪州，进克婺州。又明年，克诸暨州，然后取衢州及处州路。二十年，始取信州路。建德路，今严州府。婺源，今徽州府属县。兰溪，今金华府属县。诸暨，今绍兴府属县。元时皆为州，而形势强，根本固矣。
顾氏曰：太祖既定金陵，未闻图度两淮，北首中原也。而亟亟焉出昱岭，取浙东诸郡，何哉？或曰：元人方强，姑委之群盗以疲其力，因乘间为南出之谋耳。是不尽然也。夫方国珍、陈友定之徒，皆盘据闽、浙之交，而友谅有江西州郡，与浙东接壤，浙西诸州已尽属之士诚。使或盗有数州谓衢、处、信诸州，群寇之交合，则东南之势分，而窥伺之隙多，根本之备疏矣。故急取而守之，士诚、友谅既中梗而不敢肆，国珍、友定亦屏息而不敢争。据吭背而绝要膂，不必陈师决胜，彼数寇者，已在我掌握中矣。上兵伐谋，此之谓也。
西靖湖湘，东兼吴越。
【史略】初，陈友谅陷我太平称帝，旋还江州。明年，复引而东元至正二十一年也，约张士诚东西并举，谋袭建康。太祖恐两寇合发，势必震动，因以策先致友谅。友谅果帅舟师至龙江今应天府西北仪凤门外有龙江关，败去。我师乘势追击，复取太平、池州及安庆，既而安庆复为友谅所陷。太祖寻亲帅舟师抵安庆，破其水寨，攻城未下。刘基请径抵江州，倾其巢穴。遂长驱而进，过小孤小孤山，在九江府彭泽县北九十里江中，越湖口湖口县也，见前，距江州五里。友谅始觉，惧，夜奔武昌。我师入江州，复进拔蕲、黄诸路，旋师收安庆，又遣使招谕江西州郡。于是龙兴而下，皆望风降附时太祖引军至龙兴，于是建昌、饶州、袁州、宁州、吉安皆来降。宁州，元置，今属南昌府。太祖乃东还。友谅愤其疆域日蹙，遂大造战舰，悉师趣洪都太祖取龙兴路，改曰洪都，攻围数月。太祖引军驰救，相持于鄱阳湖之康郎山鄱阳湖，在南康府城东五里，即彭蠡湖也。西接南昌，东抵饶州，长亘三百里。详见江西大川。康郎山，在饶州府余干县西北八十里，当鄱阳湖之南涯。至泾江即禁江也，在湖口县东北九十里，下接小孤，上通九江，王师前后夹击，友谅战死，其将张定边奉其子理遁还武昌，复立为帝。太祖进攻未克，留兵守之而还。寻复自将伐汉，陈理出降。于是湖广、江西州郡次第平定，思、黔诸蛮亦内附思、黔二州，见前。又今湖广辰州府西南至贵州境内，皆曰思黔。《开国事略》：至正二十三年，太祖败友谅于鄱阳。二十四年，太祖建国号曰吴，复攻武昌，陈理降，因进取中兴路及归、峡、潭、衡等州郡。明年，取宝庆路，友谅故将熊天瑞以赣州、韶州、南雄降，寻又破安陆府及襄阳等路。后二年，又取沅州等路，楚地始悉定。初，太祖谋用兵，吴、汉孰先？刘基曰：士诚，自守虏耳。友谅据上流，且名号不正，宜先除之。陈氏既灭，张氏囊中物矣。太祖曰：然。友谅剽而轻，士诚狡而懦。若先攻士诚，友谅必来救，是我疲于二寇也。及友谅灭，喜曰：此贼平，天下不难定矣。先是士诚屡谋西侵，以舟师寇我镇江，又陷宜兴宜兴，常州府属县。于是太祖命将攻常州，别将由广德取长兴长兴，今湖州府属县。常州既下，进克江阴，皆以重兵镇守事在元至正十一年。三城形势联络，东南屏障始固。遂进复宜兴，又取武康、安吉诸州邑武康，湖州府属县。安吉，湖州府属州，以?士诚之后，因得专意西讨。太祖既平汉，遂取庐州路。明年，取泰州泰州，今属扬州府。是时两淮之地，多为士诚所据，既而尽收两淮地时取高邮州及淮安、安丰等路，又收濠、泗、徐、颍诸州。先是太祖南下，濠、泗诸州，士诚皆遣兵掠取之。士诚羽翼既翦，心腹渐虚。是时，其将张士骐拒守湖州，吕原明拒守杭州，而绍兴、嘉兴亦皆分兵屯据。士诚坐拥姑苏，城坚粟多。太祖知其未可猝拔，因命徐达率大军先攻湖州以疲之，而分遣华云龙向嘉兴，李文忠自严州趣杭州。徐达发兵龙江，声言直捣姑苏，潜师自宜兴出太湖，径趣湖州，围其城。士诚遣兵来救，辄败去，其旧馆兵战败来降旧馆，在今湖州府东三十里，州城亦下。嘉兴、杭州、绍兴闻之，率先归附。徐达乃移师攻平江，别将俞通海分兵略太仓、松江诸郡县太仓，元时立水军万户府于此，张士诚复城其地，今为苏州府属州。松江府，即今府，悉下之。达等旋拔平江苏州府，元曰平江路，士诚亡，其地悉平《事略》：士诚既亡，通州、无锡二州始归于我。通州，今属扬州府。无锡，今常州府属县。是时方国珍以浙东三郡来归，复怀反侧，乃命汤和等讨之，克台州及温州路，又取其庆元路。国珍穷蹙来降，浙东西悉定。
陈建曰：当士诚北有淮、泗，南据浙西，江阴、长兴皆要害也。长兴据太湖口，陆走广德诸郡。江阴枕大江，扼姑苏、通州之要冲。得长兴，则士诚步骑不敢出广德而窥宣、歙。得江阴，则士诚舟师不敢溯大江而上金、焦金山，在镇江府治西北七里。焦山，在府治东北九里。二山相望十五里，为大江中流之险。故虽全军西出，可以无东顾忧，而士诚卒于不振，亦以此也。
于是遣将北伐中原，南征岭徼。
【史略】吴元年元至正二十七年也，太祖以江南既定，命徐达等北取中原，谕之曰：元建都百年，城守必固。若悬师深入，屯兵坚城之下，馈饷不继，援兵四集，非吾利也。今宜先取山东，彻其屏蔽，旋师河南，断其羽翼，拔潼关而守之潼关，见前，据其户槛，天下形势，入我掌握，然后进兵元都，彼势孤援绝，不战可克。既克其都，鼓行而西，云中、九原云中，谓大同。九原，谓河套地以及关、陇关，关西。陇，陇右，可席卷而下也。达受命渡淮而北，至沂州沂州，属兖州府，守将王信以城降，莒、峄诸州皆来附莒州，今属青州府。峄州，今兖州府。峄县，元曰峄州。达命别将韩政率精锐扼黄河冲要黄河冲要，谓曹、单诸州也，以断援兵，进攻益都即青州府，拔之。济南、东平、济宁、东昌等路，次第皆下，山东遂平《事略》：达克益都，即进取般阳路，于是西下济宁，东取莱州，遂收济南、东平等路。明年，乃克东昌，取棣州，山东悉下。般阳，见前。棣州，即今济南府武定州。洪武元年，达等溯河西上，遂克永城、归德永城，今归德府属县，分兵下陈、许诸州。大军至陈桥即陈桥驿也，见前，汴梁降，诸城邑悉下。乃入虎牢见前，趣河南谓河南府，败元兵于洛水北，遂克河南，进克陕州，入潼关，取华州，李思齐等西遁，于是命将守潼关。别将邓愈又讨平南阳、汝、裕诸山寨南阳府及汝州、裕州也。河南州郡，悉入版图矣。先是，太祖之遣将北伐也，即命胡廷瑞等由江西取福建，杨?等由湖南取广西。廷瑞遂自建昌出杉关建昌，即今江西建昌府。杉关，见前，取邵武，攻建宁今福建属府，未下。复命汤和由明州海道取福州自宁波府定海县沿海而南，即南取福州之径道。和奄至城下，一鼓拔之，遂趋延平初，陈友定分省延平，后遂移军府于此，克其城，执陈友定。胡廷瑞亦下建宁，寻又进取兴化即今兴化府，于是汀、泉、漳、潮诸路悉降。既又命廖永忠自福建海道进取广东，陆仲亨自赣州进兵时仲亨为赣州指挥使，因就命之，由韶州捣德庆今肇庆府德庆州，为犄角之势。永忠取惠州，至东莞见前，何真迎降，广州亦下。仲亨悉平英德、连州、肇庆、德庆诸州郡英德，今韶州府属县，元曰英德州，与永忠会于广州之龙潭即龙江也。西江下流经广州府顺德县北，谓之龙江。广东境内，悉来降附。复奉诏引军趣广西，遂由肇庆溯西江而上西江自广西梧州府会黔、郁、桂三江之水，东流历肇庆府境，至广州府城南，注于海。详川渎盘江及广东大川，抵梧州，州郡望风迎附。时杨?方克永州，南攻静江静江，见前。《事略》：初，宝庆归于我，既而复失。洪武元年，杨?引荆襄之众，出湖南，取宝庆路，进克永州及道州，又取全州，遂攻静江。复分兵略郴州及桂阳路，下之。桂阳，今衡州府属州。永忠等自平乐而进，合兵攻城，克之。广西境内悉定《事略》：洪武元年，别将朱亮祖克梧州，进攻平乐。廖永忠分兵收藤州，进次浔州及南宁路，贵、象、郁林诸州悉下。亮祖等与杨?会师攻静江，遂克之。既而海南、海北来降，右、左江诸蛮，亦相率归附。
顾氏曰：太祖之取天下，善于用因而已。夫郭子兴，龌龊常才也，太祖因之而集?虎之师。韩林儿，厮养竖子也，太祖因之而成开辟之业。虽然，委曲以脱子兴之难，犹可能也。至南征北伐，功业既赫然矣。乃龙凤纪年，终林儿之身而后已林儿殁于元至正二十六年。明年，始称吴元年。次年，遂即位，改元洪武。岂非善自遵养，因以成无竞之烈者欤？故曰：居天下之后，始可以承天下之弊。辞天下所共争，乃能集天下所难成。此太祖缔造之功，所以绍汉轶唐也。彼汲汲然称王僭号，自逞雄心者，岂足与语此哉？
汛扫幽燕，芟除秦晋。
【史略】太祖以河南平，乃北巡汴梁，召诸将授方略，取元都。徐达等分布士马，经略河北，檄山东诸将，悉会于东昌。达遂由中滦渡河中滦镇，在今开封府封丘县南二十六里，卫辉、彰德悉下，进收磁州今彰德府属州，取广平路。又克赵州今真定府属州，取临清今东昌府属州，东昌诸将皆来会。于是大军北发，下德州今属济南府，克长芦即河间府沧州，逾直沽见前毛贵逾直沽，舟师步骑，夹河而进夹白河而进也。白河，源出宣府镇龙门所东，下流经顺天府通州东，又南流合于直沽，大破元兵于河西务河西务，在通州武清县东北三十里，遂入通州。元主由居庸北走上都居庸关，见前。上都，见元都邑考。徐达督诸军进至元都，攻齐化门今京城东南门也，填堑登城而入，军民安堵。于是遣兵守居庸、古北诸?厄口古北口，在昌平州密云县东北，见前，以断敌人窥伺之道，复下永平诸路，以固东藩。然后旋师西讨，取保定、中山中山，即定州，见前，下真定，趣太行真定府，西去太行山百里，与山西分界，选将守要害即太行诸山口，如紫荆、倒马诸关之类。时扩廓据山西，虑其乘间侵突也。紫荆，见前。倒马，在定州西北二百五十里。详直隶重险，并收未附诸山寨，于是井陉、故关及平定州诸险隘井陉关，在今真定府获鹿县西十里，见前。故关，在真定府井陉县西五十里，与山西太原府平定州接界，次第就平。又檄河南守将冯宗异等由怀庆徇太行太行山南去怀庆府城二十里。宗异遂克武陟武陟，今怀庆府属县，下怀庆，拔碗子城碗子城山，在怀庆府北五十里，有关当太行山道，至为险要，取泽、潞二州，扩廓遣兵分道拒守。会元主召扩廓出太原，由保安入居庸保安，今北直保安州也，侵燕京，扩廓引众而东。徐达等谋曰：燕京守备，足以拒敌。今若乘其不备，直抵太原，倾其巢穴，彼进不得战，退无所依，引兵还救，为我牵制，必成擒矣。遂由平定径趣太原，扩廓自保安还救，军于城西。达等袭败之，扩廓北走，遂克太原。常遇春等追至大同，扩廓复西走甘肃，大同亦下。于是南收汾州，入霍州，进克平阳，略定隰、绛诸州汾州，今为府。霍、隰、绛三州，今俱属平阳府。二年，克河中府，山西悉定。乃造浮桥，由蒲津渡河蒲津关，在蒲州城西，见前，克同州时?州守将亦以城降，趣鹿台鹿台，在西安府高陵县西南，见前。时张思道等军鹿台，闻大军将至，遂遁去，渡泾、渭泾水去西安府城六十里。渭水去城五十里，军于奉元城北。奉元降，进向凤翔，李思齐遂弃城奔临洮。时张思道在庆阳，诸将议先取之。达曰：庆阳城险兵悍，未易猝拔。思齐乍走临洮，众心未固，以大军蹙之，彼不走绝徼，则束手降矣。临洮克，旁郡可不攻而下。遂趣陇州，克之，进取秦州及巩昌，前军抵临洮，思齐果降。庆阳闻之，震恐时张思道惧，乃留其弟良臣守庆阳，将步骑走宁夏，遇扩廓，为所执。会扩廓引兵窥境，出没平凉。徐达遣顾时等略兰州以西，自引军入安定今巩昌府属县，元为定西州，克会州今巩昌府会宁县，元徙会州于此，下静宁、隆德静宁州及隆德县，今俱属平凉府，道萧关在平凉府镇原县北，见前，取平凉。会张良臣既降复叛，达遂趣泾州，分命诸将抄其出入之路，又以精兵守原州，断其外援。庆阳平，扩廓等皆远遁，陕西悉为王土。三年，复诏达等东西进讨，平元遗孽，于是刘益亦以辽阳来降。自是穷追远讨，威行漠外矣。太祖尝从容谓徐达等曰：向者朕图北伐，或劝朕先平群寇，后取元都；或劝朕直走元都，兼举陇、蜀，皆非朕意。朕所以命卿先取山东，次及河洛者，先声既震，幽蓟自倾。且朕亲驻大梁，止潼关之兵者，知张思道、李思齐皆百战之余，未肯遽降，急之，非北走元都，则西走陇蜀，并力一隅，未易定也。故出其不意，反旆而北，元众胆落，不战而奔。然后西征，张、李二人，望绝势穷，不劳而克。惟扩廓犹力战，以拒朕师。向使未平元都，而先与角力，彼人望未绝，声势相闻，困兽犹斗，胜负未可知也，较之士诚、友谅，事势正相反。用兵固不可以一例论也。
乃平巴蜀，进取滇南。
【史略】初，徐达既定关中，引军南下汉沔，取兴元路汉中府，元曰兴元路，时为蜀所据，留兵戍守《事略》：洪武三年，达等出秦州，拔略阳入沔，分兵由凤翔入连云栈，合攻汉中，克之蜀人震恐。寻以馈运不继，还军西安。略阳，即今汉中府宁羌州属县。沔，今宁羌州沔县，元曰沔州。连云栈，即入蜀之道路，古曰褒斜道。起自汉中府凤县以北，南达褒城县，皆曰连云栈。洪武四年，诏遣汤和等帅舟师由瞿唐趣重庆瞿唐峡，在夔州府东八里，见前。是时，明升都重庆，傅友德由秦陇趣成都，又密谕友德曰：蜀人闻我西伐，必悉精锐东守瞿唐，北阻金牛金牛峡，在汉中府宁羌州北三十里。又自沔县西南至保宁府剑州之大剑关口，皆曰金牛道，汉中入蜀要路也。若出其意外，直捣阶、文阶、文，今巩昌府阶州、文县，元为阶、文二州，门户既隳，腹心必溃。友德至陕谓西安府，非陕州也，声言出金牛，而疾趣陈仓即凤翔府宝鸡县，径抵阶州，克之。进拔文州，出江油道江油道，见前邓艾入蜀，渡白水江在今龙安府青川所东三十余里，为东西往来者必经之道，趣绵州，据其城。会汉水涨即雒水也，在汉州城南，亦曰中水。见前刘豫伐谯纵，伐山造战舰，渡汉江，围汉州。蜀人出战，大败，又败其援兵于城下，遂拔汉州，蜀人震慑。时蜀固守瞿唐，汤和等自夷陵入峡即西陵峡，在夷陵州西，见前，次归州，进攻未克。帝闻友德屡捷，诏和乘机速进，于是廖永忠以奇兵出瞿唐上流，而分兵两道，水陆急攻，遂夺其险，师入夔州，汤和亦至。和率步骑，永忠率舟师，并趣重庆。永忠至铜罗峡峡在重庆府城东二十里，有铜罗关，明?母子以城降。友德方攻成都，其守者闻重庆已下，亦出降。友德复进克保宁，蜀地悉定。十四年，命傅友德率诸将讨云南，谕之曰：进取云南，当自永宁今四川永宁宣抚司，元为永宁路。宜先遣一军向乌撒今四川乌撒军民府，而大军继自辰沅入普定贵州普定卫，元曰普定府，分据要害，乃进兵曲靖云南曲靖军民府。曲靖，云南之噤喉，彼必并力于此，当出奇取之。既下曲靖，即分一军趣乌撒，应永宁之师，而大军直捣云南。彼疲于奔命，破之必矣。云南既克，乃分兵趣大理，先声既振，势将瓦解。其余郡邑部落，可抚而有也。友德至湖广，即分遣郭英等出四川，自永宁趣乌撒。英击破蛮兵于赤水河赤水河，在永宁宣抚司东南百四十里，云南大震。友德乃率大兵由辰沅趣贵州，克普定，境内诸苗悉降附，复攻普安，下之贵州安顺府之普安州，元曰普安路。进兵曲靖，敌果以重兵拒守。友德等进击，大破之于白石江江在曲靖府城北八里，遂下曲靖。于是遣沐英、蓝玉两军趣中庆，自引军向乌撒，为郭英声援。沐英等未至，把匝剌瓦尔密先自尽。英驻师金马山山在云南府东，见前，父老迎降。?江、武定、临安、威楚诸路，次第悉下威楚，今为楚雄军民府。友德至乌撒，大破蛮兵，东川今四川东川军民府、乌蒙乌蒙军民府、芒部芒部军民府诸蛮皆内附。沐英进攻大理，破下关在大理府城西点苍山南，亦曰龙尾关。山北有关曰上关，亦曰龙首关，遂拔其城，擒酋长段世时大理总管段明卒，叔世权国事。分兵略鹤庆、丽江，破石门关关在丽江军民府巨津州西百里。详云南重险，下金齿永昌军民府，元曰金齿宣抚司，于是车里今车里宣慰司、摩些在丽江军民府西徼外，吐蕃种也、和泥亦曰倭泥，在车里司西、平缅今陇川宣抚司，元曰麓川路诸蛮，相继臣服。云南平。
顾氏曰：太祖起自东南，奄有西北，为古今异数。尝考其用兵之法，实一出于孙吴，攻瑕捣虚，是以所向无敌。夫有取天下之志，而无取天下之略，自开辟以来，未见有成功者也。太祖明于先后缓急之宜，分合向背之理，始则决机于两陈，继直制胜于庙廊，大略同于汉高，精密媲于光武，猗欤！岂非百代为昭者欤王氏曰：太祖自渡江之日，亲御戎行者九，而战苦蹈危，久而后决者，惟鄱阳之役。自克武昌后，下伪吴，取中原，六飞俱不在行间矣？
六合同风，宸居首奠，体国经野，载在《职方》。
【都邑考】太祖初入京陵，改曰应天府。洪武元年，诏以开封府为北京，应天府为南京寻罢北京，而应天为京师。二年，以临濠府为中都又改临濠府为中立府。七年，改曰凤阳府。太宗永乐元年，建北京于北平府七年，始改北京为顺天。时仍以南京为京师，而巡幸则驻于北京。正统以后，遂以北京为京师，而南京为陪都。
【史略】太祖有天下，高丽、安南、占城、日本、西域海外诸蛮夷，悉来朝贡，声教所被，尽禹迹而止。是时虽定都金陵，而建北京，营中都。西北诸边，屯戍相接，揆文奋武，中外宴然。犹屡命儒臣编列天下地理形势，为书藏之太府；又令州郡以及沿边卫所各绘图来上。山川险易，道里远近，城池仓库，关津亭堠，无不毕载，圣谟盖深远矣黄氏曰：太祖缔造规模，彬彬尽善，惟建都金陵，未惬创垂之义。盖有天下者，虑万世之安危，不计一时之劳逸；权九服之轻重，不徇一己之从违。奈何？狃目前而忘后患也。他日陵寝未安，禁廷蹀血，谓非偏重之势，有以致之欤。成祖卜宅燕都，南临中夏，较之金陵，形势为胜。然肩背有单露之虞，西南有遥隔之势。居庙廷之上者，未可习为已然，不为之长虑却顾也。
京师一领应天等府十四，徐州等州四。今为南京。
布政司十三《会典》：洪武九年，改故行中书省为布政使司，凡十二。十五年，始增置云南布政司，凡十三，以分领天下之府州县。大约州县俱隶府，县又或隶州，州或直隶布政司：曰浙江领杭州等府十一，曰江西领南昌等府十三，曰福建领福州等府八，曰湖广领武昌等府十三，安陆等州五，曰山东领济南等府六，曰山西领太原等府三，潞州等州五，曰北平领北平等府八，隆庆等州二。今为京师，曰河南领开封等府七，曰陕西领西安等府八，曰广东领广州等府十，曰广西领桂林等府十二，江州等州八，曰四川领成都等府七，潼川等州五，东川等军民府四，龙州等宣抚司二，播州等宣慰司二，又黎州安抚司一，平茶洞长官司一，曰云南领云南等府十二，曲靖等军民府七，者乐甸等长官司二，又羁縻孟定等府二，车里等宣慰司五，镇康等州四，干崖长官司一。
顾氏曰：三代而上为九州。汉为十三部。唐为十道。宋为十五路。太祖定天下，京师而外，分为十三布政使司。此即唐虞分州建牧之义，监数代而得其中者也。世俗不之考，乃袭元人旧称，犹目之为分省，谬矣。
又于边圉疆索，置行都指挥使司七，以安内攘外。曰辽东洪武三年，辽东来归。四年，遣马云、叶旺镇守其地。时故元将纳哈出屡入寇，云等拒却之。二十年，冯胜等破纳哈出于金山，悉平其众，于是辽东守卫益固。《边略》：洪武八年，置辽东都指挥使司。十年，尽革所属州县，改置定辽等卫，以制防朵颜女真诸部落，兼东限高丽，南备倭寇。金山，在三万卫西北三百五十里，曰大宁洪武十二年，遣马云征大宁，克之。二十年，冯胜讨纳哈出，始修葺故城，奏置北平行都指挥使司于此，又列置兴营等二十余卫属焉。自是屡由此出师北伐，边地益辟。《边略》：大宁镇抚降夷，控扼北边，西翼开平，南卫辽海，藩屏要地也。兴州卫于故兴州置，在今废开平卫东二百里。营州卫于故营州置，在今大宁废卫东三百里，曰万全洪武二年，常遇春追扩廓于大同，即遣兵下顺宁府，于是山北州郡，皆归于我。四年，命墟其地，悉徙其民入关。二十六年，置万全都指挥使司于此。《边略》：万全犄角大同，翼卫畿辅，屹为重镇，曰大同洪武二年，常遇春下大同，留兵驻守。既而元将脱列伯等入寇，李文忠赴援，大破之。于是守将金朝兴等，遂略取东胜诸州地。四年，置山西行都司于城内。《边略》：大同控御漠南，唇齿幽、冀。时又置东胜左右卫于大同，降城相望。河套以内，兵民耕牧，寇不敢窥。盖备边之策，是时为得全算也。东胜州，在大同府西。降城，三受降城也。俱见前，曰甘肃洪武五年，遣徐达等分道北伐，冯胜与傅友德出西路，自兰州趣西凉，下永昌，略甘、肃，收瓜、沙，河西悉内属。二十六年，置陕西行都指挥使司于甘州卫。《边略》：甘肃制驭西域，隔绝羌胡，为必守之地。又是时吐番、西域诸君长俱奉朝贡，即其地设司卫所三十有六，俾统理降夷，西藩益巩固矣，曰建昌洪武二十五年，降将月鲁帖木儿以建昌叛，蓝玉讨平之，以便宜请增置卫所，从之。二十七年，置四川行都指挥使司于此。《边略》：建昌外控番夷，内驭蛮?，界滇蜀之间，封守攸重，曰贵州明初既平湖广、四川，于是八番、顺元诸蛮夷悉内属，因建置贵州等卫所。八年，设贵州都司以统之。《边略》：贵州绥辑溪峒，式遏苗夷，为川湖之屏蔽。《大政考》：洪武八年，于各省会设都指挥使司。九年，改行中书省为承宣布政使司，其不与布政司并治者，为行都指挥使司。七司而外，别有福建行都指挥使司，置于建宁。大抵无事则屯田练兵，慎固封守，有事或命将专征，随宜调发，既毕，则将还于朝，士归于伍。一时军政，最为严肃，而开平洪武二年，克开平。三年，李文忠自兴和北伐，克应昌。五年，文忠复追元孽于土剌河北，至称海而还。自是遣将北讨，往往以开平为中屯。太祖尝曰：北骑南寇，不趣大宁，即袭开平。因屯军置卫于此，以扼寇冲。兴和、应昌，俱在今大宁废卫境。土剌河及称海，俱在故元和林境内，洮州洪武四年，置卫。十年，命邓愈等讨西番，取朵甘纳邻七站地，于是增置岷州卫。又命与河州卫相联络，以控番部。太祖尝曰：洮州，西番门户，筑城戍守，是扼其咽喉也。朵甘，即今西番朵甘诸部，亦皆置军戍守。东起朝鲜，西接吐蕃，南至安南，北距大碛，东西一万一千七百五十里，南北一万九百里。
顾氏曰：太祖挈汉唐旧壤，还之《职方》，比于去昏垫而之平成，功烈有加焉。独是大宁设矣，而不知营州为五服故封；东胜城矣，而不知三受降城为驭边远略。岂功倦于垂成欤？抑当时谋国者，无深识远猷之士也。呜呼！创造之初，一或不审，日蹙百里之虞，遂伏于此焉！君子观于履霜之占，童牛之象，未尝不反覆而三叹也！
太宗起自燕藩，举兵内向，战胜攻克，缵承大统。
【史略】初，太祖大封诸王，秦、晋、燕、齐，地逾千里。又以北方边警，沿边诸王，俱得典兵征伐。太宗英武夙成，屡立战功。建文即位，朝野皆疑燕有异志。会来朝，卓敬密奏曰：燕王智虑绝人，而北平者，强干之地也。宜徙封南昌，以绝祸本。夫萌而未动者，机也；量时而为者，势也。势非至劲，莫能断；机非至明，莫能决。不听。既还，遣张?、谢贵等相继赴燕，防察日迫。建文元年，有诏逮燕官属。燕王遂定谋，杀?、贵等，据北平，举兵略定通、蓟诸州邑。乃曰：居庸者居庸，见上，北平之噤喉。必据此，始可无北顾忧。遂引兵趣居庸，拔之。又曰：怀来未下怀来，即宣府镇怀来卫，居庸有必争之理。复引兵袭破之。于是山后诸州镇多为燕有，永平、滦河皆降附滦河，即永平府滦州。朝廷遣耿炳文帅师屯真定，燕兵破其前锋于雄县县属保定府，又破别将于莫州今河间府任丘县北三十里废莫州城也，进至真定。炳文迎战，大败。诏遣李景隆代炳文将大军驻河间。燕王以景隆易与，议北取大宁，诱景隆进攻北平，乃还师扼之。会辽东兵攻永平，燕王驰救，辽兵遁走，遂谋北向。诸将曰：大宁必道松亭关关在蓟州遵化县东北。《志》云：县东北七十里至大喜峰口关，又东北百二十里乃松亭关也，关门险隘，守备方严，恐难猝拔。燕王乃从刘家口径趣大宁刘家口关，在永平府迁安县北，袭破之，松亭遂来归，因诱执宁王，尽拥大宁诸戍卒而南，燕兵益盛。李景隆方渡卢沟桥桥在顺天府城西南三十五里，跨卢沟河上，筑垒攻城，不能克。燕王还至会州会州在松亭关东北百二十里，明初筑城置驿于此，整军而南，渡白河白河经昌平州顺义县东，即是时渡处也，攻景隆营时景隆营于郑村坝，在顺天府城东北二十里。景隆大败，走德州。二年，燕兵取广昌，下蔚州广昌，蔚州属县，进攻大同。会李景隆复聚兵北向，燕王引还，大破之于白沟河白沟河，经保定府新城县南三十里，即景隆败处。遂乘胜南下，拔德州，攻济南，铁铉固守，力攻不克，乃还。铉等进复德州，诏盛庸将兵屯守，又分兵守定州、沧州，以拒燕军。未几，燕王袭沧州，拔之时燕兵出辽东，既而移师还通州，渡直沽，趣沧州，破之。寻至临清东昌府属州，攻盛庸于东昌时庸自德州移营东昌。庸出战，大破燕军，追至真定。燕王还北平先是诏庸等将兵北进。庸进军德州，燕王自临清移屯馆陶，进至汶上，略济宁。庸引兵蹑之，营于东昌。燕军至，庸出兵合战，燕王大败，退屯馆陶。庸乘胜追北，燕王引还。汶上，今东平州属县。馆陶，今临清州属县。三年，燕王驻保定，议所向。时盛庸复屯德州，平安等屯真定，吴杰屯定州，邱福以定州备弱，议先取之。王曰：野战易以成功，攻城难于奏效。若屯师城下，庸等合势来援，胜负未可知也。今真定距德州二百余里真定距德州五百余里，曰二百余里，传讹也，我出其中，敌必迎战，先破一军，余自破胆矣。遂南行，盛庸拒战于夹河夹河，在直隶武邑县北三十里，自清漳水分流东入滹沱，败绩，走还德州。燕军西渡滹沱，败真定诸将于藁城滹沱河，自真定府东南经藁城县北，又东流入晋州界。是时，平安、吴杰合兵保真定，盛庸既败而南，燕王遂谋取真定，诱诸将来战，前渡滹沱。平安等逆战于单家桥，大败，复战于藁城，又败，遂溃还真定，闭门固守。单家桥，在河间府献县南二十里，进次大名，略顺德、广平诸郡，皆下之。燕王以南兵萃德州，资粮所给，皆在徐、沛，遂遣轻师破济宁，掠?亭、沙河、沛县?亭镇，在山东鱼台县东二十里。沙河镇，在江南沛县西北六十里。皆饷道所经也，水陆粮运，军资器械，悉为煨烬，京师大震。德州军闻之，气益沮，庸遂谋南还。四年，燕兵破东阿、东平东阿，即东平州属县，南至沛县，分军攻徐州及宿州。燕王南驻涡河涡河，自河南鹿邑县东南流至江南怀远县城东入淮。燕王驻兵处，即怀远之北也，平安引兵蹑其后。燕王设伏于淝河以待之，安大败淝河，自宿州东流，经怀远县入淮。《征信录》：平安先自真定引兵扼燕饷道，不克，又以大同守将房昭东下保定，燕兵围之于西水寨，分兵赴救，败还。寻又败燕兵于杨村，进攻通州，不克。闻燕军深入，乃趣而南，为燕王所败。西水寨，在北直易州西南百里。杨村，在北直武清县东百里，徐、宿二州，皆降于燕。会何福败燕军于小河小河，即睢水，自河南陈留县东南，流至江南宿迁县东南而合于泗。详见江南大川。何福战处，在宿州灵壁县北六十里，徐辉祖亦败燕军于齐眉山山在灵壁县西南三十里，燕师小却。旋召辉祖还，何福势孤，移营灵壁，燕军攻拔之，遂入泗州渡淮，下盱眙县属泗州。时诸将分屯凤阳、淮安，燕将或请先攻凤阳，或欲先取淮安。燕王曰：二城兵多食足，攻之不易。今乘胜鼓行，扬州、仪真仪真，扬州府属县，军弱备寡，可招而下。既得真、扬，淮安、凤阳人心自懈。我耀兵江上，聚舟渡江，京城震骇，必有内变，可计日而收效也。遂趣天长泗州属县，入扬州，江北诸州多来附。又克仪真，立营于高资港在仪真县东南四十里，近大江南岸，命将集舰于瓜洲扬州府南四十里瓜洲渡，镇江守将，亦送款于燕。徐辉祖迎战于浦子口浦子口渡，在应天府江浦县东五十里，燕师不能胜。盛庸复战，大败，舟师悉降于燕。燕军济江，次龙潭在应天府东北九十里大江南岸，进攻金川门在应天府城西北面，守者以门献。建文出亡，燕王入京师，即大位，内外悉定。
顾氏曰：成祖以幽蓟赳桓之旅，加江淮脆弱之师，处既形便，势有地利。当时之事，不战而已知其为燕矣。虽然，南国君臣，亦未始不足有为也。合晋秦之步骑，乘西山而入三关；萃江海之舟航，扼天津而断午道午道，粮道也。一隅之燕，岂遂足以当天下之众！乃贤如方卓诸君子，曾未闻以出奇制胜、选将训兵为先务。既已丧败日闻，犹汲汲焉取太祖制度而更张之，若不知问罪者已在户外也。吁！此实人事之不臧！论者概谓之天道，岂其然乎？
既又北逐亡元，
【史略】永乐八年，亲征蒙古余裔，至斡难河以北斡难河，见前，是年赐名玄冥河，俘获而还。十二后，北征瓦剌瓦剌为鞑靼别种，其长马哈术等既降复叛，因讨之，追败之于土剌河在斡难河西数百里，乃班师。二十年，复征蒙古其长阿鲁台复叛也，获其辎重于杀胡原原在胪朐河西，斡难河之东。永乐八年，赐胪朐河名曰饮马河。乃移师征兀良哈洪武二十二年，元族属故辽王阿里失礼等内附，因置三卫以授之，曰朵颜、泰宁、福余，统名曰兀良哈，故营州北境地也。是时叛附阿鲁台，因移军讨之，大破之于屈裂河河在朵颜北境。二十一年，复征蒙古追阿鲁台，不及而还。明年，复北征至答兰纳木河在元故和林城东北境，亦曰阔阔纳吾儿海，不见敌而归。盖五出塞北，穷追伏影，千乘万骑，勒铭殊庭，自古帝王未有之烈也。
南平交趾，
【史略】初，安南黎季犁弑其主陈日?而代之国号虞。永乐元年，表请署国事，诏封其子苍为安南国王。明年，老挝送陈天平来朝老挝宣慰司属云南。天平，故安南王孙也，诏诘季犁，季犁诡请天平归国。四年，天平还入境，季犁贼杀之于芹站芹站，在安南谅山府北，并害使臣，因遣朱能等进讨能至龙州卒，副将张辅代总其事。龙州，广西属州也。五年，张辅等至交州，屡败贼兵，寻大破之于富良江在安南国城北三十里，见前，穷追至奇罗海口在安南境内?安府东南，擒季犁父子。安南平诏求陈氏，后无所得，因置交趾布政司统其地。六年，交趾贼简定等复叛，定寻自称上皇，推其党陈季扩为帝，国号越。复命辅等讨擒之。时定党陈季扩等犹出没海上，沐晟讨之，未克。寻请降，诏授交趾布政使司复叛称越国王。九年，复命张辅进讨，破贼于月常江在安南清化府境内。十年，大破之于神投海口在安南建平府南。明年，破之于爱子江在安南顺化府东北。十三年，擒季扩，悉平其党，交趾复定。
西藩哈密，
【史略】永乐元年，虏酋安克帖木儿入贡。明年，设哈密卫安克帖木儿，本蒙古族属，袭封肃王，至是改封忠顺王，统回回、畏吾儿、哈剌灰三种，仍设都督授其部长。卫本汉之伊吾庐，唐之伊州也。唐衰，不属于中国，至是始内附。其地为西徼噤喉，自是制定：凡西域诸夷入贡，必哈密译其文，乃得发。又设沙州及赤斤蒙古、曲先等卫，与哈密相表里，以固西藩沙州，赤斤蒙古卫，永乐二年置。曲先卫，四年置。先是太祖置罕东、阿端、安定三卫，至是又增置三卫，与哈密为七。六卫在嘉峪关西，哈密又在六卫之西，而甘肃益为境内矣。
东靖女真。
【史略】永乐九年，遣将将水军驾巨舰至混同江上，招集女真诸部落。于是女真悉境内附，置努儿干都司其地即金会宁府也。元置合兰府、水达达等路于此，授其封爵，兼分置卫、所、城、站，以授其种族自是建置益广，凡卫百七十九、所二十，又地面五十八、站七、寨一，悉属于都司。正统中，复增置五卫，其后代有添设。万历中，多至三百八十余卫。又置马市于开元城即今三万卫，俾贡马给值，赐赉以时，为辽东外蔽。
建北京改北平布政司为北京，
何氏曰：成祖之建北京，何异成王之营洛邑？夫两都并建，自周以前未有也。汉魏而降，五都四京，后先相袭。然近者相去数百里，远者亦不过千里。若悬隔三千里之外，逾江越淮，溯河浮济，而欲巡幸会同，岁时无失，此又必不得之数也。然则何以为善法成周？曰：金陵财赋所萃，幽陵士马所资，控西北以震叠河山，绥东南以供输京阙，此成祖继述之善，冠古烁今者也。或者曰：漕河绝续，则咽喉可虑；关陇遥阔，则肩背为虞。毋乃未考于驭边筹漕之初制乎？
列交、贵永乐五年，设交趾布政使司，领交州等府十七、广威等州五、属州四十二、县一百五十七。十一年，设贵州布政使司，领贵州宣慰司一、思州等府六、普安等州四、金筑安抚司一，威略赫焉。然弃大宁，移东胜，虑亦稍疏矣。
【史略】初，太祖分兀良哈为三卫，居潢水北潢水，见辽起临潢，领于北平行都司，三卫敛息顺命。建文元年，太宗劫大宁兵南下，并召兀良哈之酋率部落从行。永乐元年，徙北平行都司于保定兴营诸卫俱移置于顺天永平境内，遂以大宁分畀三卫。自广宁前屯历喜峰广宁前屯卫，属辽东都司。喜峰，见前松亭关注，近宣府者，属之朵颜。自锦、义历广宁，逾辽河锦州，今广宁中屯卫。义州，今广宁后屯卫。俱属辽东都司。辽河，在广宁镇东北二百里与辽东都司分界，见前，至白云山在辽河东。或曰即广宁卫东北九十里之白云山，非是，属之泰宁。自黄泥洼在沈阳卫西北三百里，逾沈阳铁岭至开元者，属之福余。朵颜于三卫最强，地形亦最险。自是防维单外，诱导北兵，连属东夷，渐萌窥伺。又是年，议者以东胜孤悬难守，乃移左卫于永平府，右卫于蓟州遵化县。河南沃野遂成弃壤。他日边衅纷纭，盖肇于此也。
宣宗当宁，复废交趾，
【史略】先是，交贼黎利复叛黎利，本陈季扩将。永乐十二年来降，授清化土官巡简。十六年，利据清化以叛，称平定王。遣兵讨之，不克。十八年，赦利，授清化知府。二十二年，复叛。清化，在交州西南六百里。宣德初，遣军进讨，败绩于茶笼州在?安府北，既而大发兵讨之，皆败绩二年，黎利攻交州，寻败官兵于昌江，进陷隘留关。大帅柳升进讨，至镇夷关，败没。昌江，在谅山府南。隘留关，在谅山府北。关南为镇夷关，故鸡陵关也。永乐五年，改曰镇夷关。会黎利请抚，朝议以损威弃财，于计非便，遂许其请，命诸将班师，所建官吏亦皆北还。黎氏遂据有其地。
又弃开平。
【史略】宣德三年，议者以大宁既弃，开平悬远难守，因城独石，徙置开平卫于此今卫属宣抚镇，弃地三百余里。遂失滦河、龙冈之险滦河，在旧开平卫南，下流经永平府境入海。见北直大川。龙冈即旧卫北三里之卧龙山，而边陲斗绝矣。
迨土木告变土木堡，在宣府镇怀来卫西二十五里，四海震惊，非少保之忠勤，社稷几于不守。
【史略】英宗在位，屡兴大兵，南北骚动正统六年，大发兵讨麓川叛酋，平之。八年，再叛，复遣兵进讨，并进破缅甸。是年，又分兵五道，出塞讨三卫。十二年，浙东贼叶宗留反。明年，福建贼邓茂七反，而麓川酋仍伺间出没，又湖广、贵州群苗皆叛。所在遣兵扑剿，远近骚动。麓川，今为陇川宣抚司，与缅甸俱属云南。正统十四年，瓦剌乜先犯大同境时北部分道入寇，脱脱不花犯辽东，阿剌犯宣府，围赤城，乜先寇大同，至猫儿庄。赤城，今宣抚镇赤城堡。猫儿庄，在大同府北百二十里，太监王振劝上亲征。出居庸，历怀来、宣府至大同，兵氛甚恶，乃班师。大同帅郭登请上从紫荆关入关在易州西，见前，振不听。还至宣府，敌自后追袭，遣将拒战，皆败没。次土木，人马疲渴，而铁骑四合，死伤无算，上为乜先所得，遂诣塞外，京师震骇。百官遵太后命，奉?王摄政，寻即位。于谦掌机务，收辑丧亡，经理捍御。乜先以送上皇还京为名，过大同，至广昌蔚州属县，破紫荆关，抵京城西北。于谦督石亨等营城外，奋击败之，乜先复奉上皇遁去。时郭登固守大同，罗亨信固守宣府，京师恃为肩背。谦又于天寿山在顺天府昌平州东北十八里，陵寝奠焉、居庸关及涿州、通州、易州、保定、真定涿州、通州，属顺天府。易州，属保定府，皆屯宿重兵，卫畿辅，而自辽、蓟以至甘肃，中间边关堡塞，皆得人戍守。敌入寇，辄败去，于是国势大振。乜先遣使求和，不许。敌知中国有备，而挟上皇为空质，奸谋遂消，上皇旋自北还。宗社奠安，谦一人力也郑氏曰：于公受命于倥偬之际。是时东至辽东，西至陕西，皆敌骑充斥；浙闽贼党，犹未尽平，而黄萧养复聚众作乱，攻逼广州，南蛮、西番亦相率蠢动。公内固京师，外筹九服，开镇临清以控漕渠，收复独石八城堡以壮畿甸，任良牧而贵州辑宁，择大帅而粤东荡定。未几，北胡款塞，群盗消亡，由指麾条画，动中机宜故也。
武宗盘游，衅孽屡作。
【史略】正德五年，?钅番反宁夏?钅番，庆藩诸子安化王也，时庆藩封宁夏，镇将仇钺讨平之钺为宁夏游击将军，袭执钅番。十四年，宸濠反南昌永乐元年，宁王权自大宁徙封南昌，宸濠其四世孙，陷南康、九江，攻安庆，不克。赣抚王守仁等讨平之守仁克南昌，引兵出鄱阳，宸濠还战，兵败被执。是时，边塞屡被寇扰，中原远近，盗贼群起。其最甚者，刘六、刘七、赵燧等，起于畿辅，转掠北直、山东、河南、湖广、南畿，久而始灭刘六等起于正德四年，所至残破，七年始败灭。又蓝廷瑞等起保宁，犯汉中、郧阳及川东、贵州境廷瑞等起于正德三年，九年，余党始平，谢志珊等起于南、赣谓南安、赣州二郡，掠江西、湖广、福建、广东境志珊等，正德初，盘据山险，连络徒党，久为患害。十二年，抚臣王守仁等讨之，次第荡平。虽相继诛灭，而所在困弊矣。
世宗兴邸潜飞兴藩，宪宗次子，封湖广安陆州，再传入继大统，以州为承天府，中兴之望，朝野欣欣，而斥绝言路，保任大奸。初既弃哈密，
【史略】哈密，西去土鲁番千余里土鲁番，西夷别部，在火州西百里。成化以后，哈密衰，土鲁番益强，屡肆吞噬。国家以哈密外领西域，内蔽边郡，非此则无以离戎胡之交，因务设方略，以存复之。土鲁番虽骄横，亦未敢安据其地。嘉靖三年，土鲁番入塞犯甘州，边臣败却之，又追败之于肃州。八年，复犯肃州，败走，寻请降，且以哈密来归。朝议以哈密既残破，且去边远，疲中国以存外夷，非计也，遂弃不复有。嘉峪关外，皆为寇境关在肃州卫西六十里。时沙州诸卫皆为土鲁番所侵掠，与哈密诸部余民悉安插肃州及甘州境内，而七卫之地皆墟矣。七卫，见前。又是时，亦不剌盘据西海亦不剌，北胡别部也，瓦剌结巢北山北山，谓贺兰山。北山在宁夏卫西六十里，绵亘数百里。详见陕西名山，于是河西三面受敌，备羌御胡，日不暇给。
继复弃河套。
【史略】明初，李文忠败元于丰州事在洪武七年，既而城东胜在洪武二十七年，河套以内，耕屯相望。永乐初，方事远略，弃东胜不守。其后大兵数出，亡胡远窜，窥伺益少。正统中，稍稍多事，乃议筑榆林诸城堡。成化中，复筑榆林边墙千余里，而河套渐成瓯脱，然议者未尝不欲复汉唐故事，为捍边固圉计也河套，自天顺以后，为毛里孩等所窥伺，既而火筛等屯牧其中。正德初，杨一清议大举恢复，不果。嘉靖以来，北胡部落益强，往往窟穴套中时胡酋吉囊住牧套中，俺答住牧丰州，二酋于诸部最强，为边患。吉囊死，其种落仍屯套中，而听命于俺答，河东、关西岁被蹂躏。二十五年，督臣曾铣以复套为己任，规画甚伟，为严嵩所构，弃市。自是边事日坏，敌旋入宣、蓟，犯京师，蔓衍以至辽东。朝廷旰食，无敢议及河套者。
又倭寇纵横，东南糜烂，方中之势，浸以昃矣。
【史略】明初，并海郡县，屡被倭患。洪武十七年，命信国公汤和巡视海道，自山东至江南北、浙东西以及闽岭，皆筑城置戍，控扼要害。二十年，复命江夏侯周德兴筑城于福建滨海诸处《国史》：是时江南、山东、浙江、福建、广东西皆置行都司，以备倭为名。自是虽间有倭警，旋即退散。嘉靖二年，倭党互争贡，遂起衅相攻，杀掠宁波，以至绍兴。自是浸淫至两浙、江淮、闽广之境，纵横出没，所至屠掠一空。至四十四年，余患始息。残破郡邑，殆以百计。东南素称富庶，至是为之衰耗。
是时版图为直隶二，承宣布政使司十三。
京师亦曰北直隶。《会典》：永乐十八年，革北平布政司为直隶。府八：曰顺天、保定、河间、真定、顺德、广平、大名、永平，州二：曰隆庆、保安，属府州十有七，属县一百十有六。而昌平州、通州、易州为三辅，又居庸、倒马、紫荆为内三关，特设重臣于保定以提督之，与蓟州、宣府互为形援，以厚京师之藩卫。隆庆初，改隆庆州曰延庆州。倒马关，在定州西北百二十里，详北直重险。余见前。
南京亦曰南直隶。府十四：曰应天、凤阳、安庆、庐州、淮安、扬州、苏州、松江、常州、镇江、徽州、宁国、池州、太平，州四：曰广德、和州、滁州、徐州，属府州十三，属县九十六。而淮安为漕运通渠，凤阳为陵寝重地，安庆为陪京上游，苏、松为边海襟要，皆特设重臣，申严封守。
山东府六：曰济南、兖州、东昌、青州、登州、莱州，属府州十有五，属县八十有九。分道三：济南道，辖济南府一；东兖道，辖东昌、兖州府二；海右道，辖青、登、莱等府三。又有辽海东宁道，则分辖辽东卫所，而临清、济宁、东平诸州为漕运咽喉，登、莱为辽东应援，皆重地也。
山西府四：曰太原、平阳、大同、潞安，州四：曰汾州、辽州、沁州、泽州，属府州十有六，属县七十有七。分道四：冀宁道，辖太原府一；河东道，辖平阳府一；冀北道，辖大同府一；冀南道，辖潞安府及沁、泽、辽、汾四州。而太原控扼关塞，大同限隔漠南，并为重镇。万历二十三年，升汾州为府。今为府五，州三。
陕西府八：曰西安、凤翔、汉中、平凉、巩昌、临洮、庆阳、延安，属州二十有一，属县九十有四。分道五：关内道，辖西安府一；关西道，辖平凉、凤翔府二；关南道，辖汉中府一；河西道，辖庆阳、延安府二及宁夏卫、宁夏中卫；陇右道，辖巩昌、临洮府二及河、洮、岷、靖四卫、文县一所。又有西宁道，则分辖甘肃、西宁诸卫所。自西安、凤翔、汉中而外，皆逼近边陲，环设重兵，以壮形势。万历十一年，增置长武县，属?州。今为县九十有五。
河南府八：曰开封、归德、彰德、卫辉、怀庆、河南、南阳、汝宁，州一：汝州，属府州十有一，属县九十有七。分道四：大梁道，辖开封、归德府二；河南道，辖河南府一、汝州一；汝南道，辖南阳、汝宁府二；河北道，辖彰德、卫辉、怀庆府三。万历初，以上讳，改开封府钧州曰禹州。
浙江府十一：杭州、嘉兴、湖州、严州、绍兴、宁波、台州、温州、金华、衢州、处州，属府州一，属县七十有五。分道五：杭严道，辖杭、严二府；嘉湖道，辖嘉、湖二府；宁绍道，辖宁、绍、台三府；金衢道，辖金、衢二府；温处道，辖温、处二府。而滨海诸郡，控御岛夷，防维特重。
江西府十三：南昌、饶州、广信、南康、九江、建昌、抚州、临江、吉安、瑞州、袁州、赣州、南安，属府州一，属县七十有四。分道五：南昌道，辖南昌、瑞州府二；湖东道，辖广信、建昌、抚州府三；湖西道，辖吉安、临江、袁州府三：九江道，辖饶州、南康、九江府三；岭北道，辖赣州、南安府二。而南、赣接连楚、粤以及闽海，山川深险，奸民易以啸聚，特设重臣于赣州，兼督南、赣、雄、韶、惠、潮、汀、漳、郴、桂诸州郡。而九江控带大江，连接安庆，亦为中流重镇。又隆庆二年，增置定南县；万历三年，置长宁县，俱属赣州府。万历六年，置泸溪县，属建昌府。今县凡七十有七。
湖广府十五：武昌、承天、汉阳、黄州、德安、襄阳、郧阳、荆州、岳州、长沙、常德、衡州、永州、宝庆、辰州，州二：郴州、靖州，属府州十三，属县二百有六。分道七：武昌道，辖武昌、汉阳、黄州府三；荆西道，辖安陆、德安府二；上荆南道，辖荆州、岳州府二及施州诸卫所；下荆南道，辖襄阳、郧阳府二；湖北道，辖常德、辰州府二、靖州一及永顺、保靖二宣慰司；上湖南道，辖衡州、永州府二、郴州一；下湖南道，辖长沙、宝庆府二。而郧阳山川纠结，连接秦、豫，特设重臣于郧阳，兼督荆、襄、汝、邓、商、洛、汉中诸境。又以辰州密迩川、贵，蛮獠纷错，亦设重臣提督辰、沅、靖州以及偏桥、铜仁、思州、播州、酉阳、麻阳、永顺、保靖、施州等境。又万历二十八年，增置天柱县，属靖州。今县一百有七。
四川府八：曰成都、保宁、顺庆、重庆、夔州、叙州、龙安、马湖，州六：曰潼川、嘉定、眉州、雅州、邛州、泸州，属府州十四，属县一百有七。而长官司四，属马湖府；又羁縻军民府四，曰镇雄、东川、乌撒、乌蒙；宣慰司一，曰播州；宣抚司一，曰永宁；安抚司一，曰黎州，所属长官司凡六。分道五：川西道，辖成都、龙安府二及松、潘、叠、溪诸卫所；川北道，辖保宁、顺庆府二及潼川州一；川东道，辖重庆、夔州府二；川南道，辖叙州、马湖府二，又镇雄、东川军民府二，及嘉定、眉、泸、邛四州，播州、永宁等司；上川南道，辖雅州及建昌行都司，黎州、天全等司。而松、茂控扼土番，建昌限制番族，皆为四偏襟要。万历十七年，改马湖府附郭泥溪长官司为屏山县。二十四年，改黎州安抚司为千户所。二十七年，平播州，改为遵义府。又改置属州一，属县四。今为府八，属州十五，属县一百十一，长官司九。
福建府八：福州、兴化、泉州、延平、建宁、邵武、汀州、漳州，州一：福宁，属县五十有七。分道四：福宁道，辖福州、兴化、泉州府三，福宁州一；武平道，辖邵武、延平府二；建宁道，辖建宁府一；漳南道，辖汀州、漳州府二。
广东府十：广州、肇庆、韶州、南雄、惠州、潮州、高州、雷州、廉州、琼州，属府州七，属县七十四。分道五：岭南道，辖广州、韶州、南雄府三；岭东道，辖惠州、潮州府二；岭西道，辖肇庆、高州府二；海北道，辖廉州、雷州府二；海南道，辖琼州府一。万历四年，于德庆州之泷水县置罗定州，又增置东安、西宁二县属焉，州直隶布政司而分辖于岭东道。崇祯六年，增置镇平县，隶潮州府。今直隶州一，县七十有六。
广西府七：桂林、平乐、梧州、浔州、南宁、柳州、庆远，属州十六，而羁縻者居八。又羁縻府三：曰太平、思明、镇安，军民府一：曰思恩，直隶羁縻州十一，羁縻属州十八，属县五十，羁縻县八，长官司四。分道四：桂平道，辖桂林、平乐府二；苍梧道，辖梧州府一；左江道，辖南宁、浔州、太平府三；右江道，辖柳州、庆远、思恩、思明、镇安等府五及羁縻、直隶诸州县。而南宁镇抚南蛮，凭祥、龙州控扼交趾，为守御要地。隆庆四年，改桂林府古田县为永宁州。六年，又增置新宁州。万历十八年，置下雷州，与新宁州俱属南宁府。今州共四十有八。
云南府五：曰云南、大理、临安、?江、楚雄，军民府六：曰曲靖、姚安、武定、永昌、鹤庆、丽江，羁縻府十：曰寻甸、广南、广西、镇沅、景东、永宁、顺宁、蒙化、孟定、孟艮，羁縻军民府一：曰元江，属州三十，羁縻、直隶及属州共十一，属县二十八，羁縻县二，又有羁縻宣慰司六，宣抚司三，长官司共二十有四。分道四：安普道，辖云南、曲靖、寻甸府三；临元道，辖?江、临安、广西、广南、元江府五，新化州一；洱海道，辖姚安、楚雄、武定、景东、镇沅府五；金沧道，辖大理、永昌、鹤庆、丽江、顺庆、永宁、蒙化府七，及北胜州、澜沧卫各一。而临安南出交趾，永昌镇摄群蛮，皆为要地。万历十三年，于孟艮府增设耿马安抚司，又改旧孟密安抚司为宣抚司，仍设置蛮莫安抚司，盖增设宣抚司一，安抚司一。
贵州府八：程番、镇远、黎平、都匀、思州、思南、铜仁、石阡，羁縻、直隶州四：曰安顺、镇宁、永宁、普安，属府州二，县六。又宣慰司一：曰贵州，安抚司二：曰金筑、凯里，长官司凡八十。分道四：贵宁道，辖程番府及贵州宣慰司；威清道，辖安顺等州四及威清诸卫所；都清道，辖镇远、黎平、都匀等府三，及新添平越诸卫所；思石道，辖思州、思南、铜仁、石阡等府四。隆庆六年，改程番府曰贵阳府。万历中，改为军民府。又改安顺州为军民府，平越卫为平越军民府，而于贵阳府改置定番州、广顺州、开州及新贵县，平越府增置黄平州及余庆、瓮安、湄潭三县，又增置贵阳府附郭贵定县，于思南府置附郭县一：曰安化，铜仁府改置附郭县一：曰铜仁，石阡府改属置县一：曰龙泉。今府凡十，州九，县十三。
夏氏曰：国朝疆理天下，轻重本末，犁然备举。夫建都燕京，则不得不重山陕。山陕，天下之项背，而京师之头目也。山陕有事，其应之也，当甚于救焚拯溺，一或不备，而祸不可挽矣。必也选将训兵，兴屯广牧，常畜其有余之力，则天下虽有大故，而根本可以无患。辽东局处一隅，依山阻海，虽逼在肘腋，而御得其道，可画疆守而阻关固也。山东、河南、江南、湖广，其天下之腰膂乎！江、浙、川、广、福建、云、贵，其天下之四肢乎！夫不知天下之全势，而言创言守，两无当也。十五州之形胜具在，何不一揆其措置之理乎？
又设九边，以卫中夏。
辽东属卫二十五，所十一，关二：曰三岔、抚顺，营堡凡百。三岔关，在海州卫西南七十里。抚顺关，在沈阳卫抚顺所东二十里。
蓟州属关一百十三，寨七十二，营堡城一百十五。大宁废，而蓟州遂为极边，藩垣浅近，防御甚棘。
宣府属卫十五，所二十六，关城堡五十有三。开平弃，而敌在近郊，宣、大日以多事。
大同属卫八，所七，堡五百八十有三。
榆林属营六，堡二十八，东胜弃而榆林筑，大河以南，遂为戎薮。关中多事，莫如榆林为最。
宁夏属卫二：中卫、后卫，所四：兴武、灵州、韦州、平虏，营堡二十二：自河套弃而宁夏益为寇冲，掎角榆林，屏蔽固原，恃为重镇。
甘肃属卫十有三，所六十，关一：嘉峪，堡五十有一。哈密弃而关门不启，戎马生郊矣。
太原属关三：雁门、宁武、偏头，堡三十九，口十九。河套守而太原为内地，套弃而朔骑充斥，偏头当其东下之冲，宁武、雁门，东西交警。因特设重臣，提督三关，遮绝寇冲，障蔽畿甸。太原之棘，嘉靖间为最也。雁门，见前。宁武关，在山西崞县西北百十里。偏头关，在河曲县北百十里。
固原属卫三：固原、靖虏、兰州，所四：西安、镇戎、平虏、甘州，营堡一十有六。时固原为河套南下之冲，因特设重臣巡镇，兼督榆林、宁夏、甘肃三边，互为指臂。后又以洮、岷、河三卫及诸城镇，并属于固原。
孙氏曰：太祖平天下，尝垂训曰：四方诸夷，其限山隔海僻在一隅者，但使彼不相侵扰，即当共安无事，慎毋恃中国强大，兴兵起衅。惟胡戎密迩边境，累代为中国患，宜谨备焉。呜呼！圣谟何洋洋也。成祖初定安南，本非利其土地。宣宗弃之，不害为善守。独是大宁废而辽东、蓟州、宣府之备多，河套失而太原、大同、榆林、固原、宁夏之患急，哈密弃而甘肃、西宁、洮河、松茂之寇滋。然则祖宗成宪，洵未可轻变矣。君子观于九边之制，而不胜升降之慨焉王氏曰：昔狄梁公有言，天生四夷皆在先王封略之外，故东距沧海，西阻流沙，北控大漠，南界五岭。此天所以限夷狄而隔中外也。三代以前，夷狄之患少，其备边之制，惟来则拒之，去则忽追。秦汉以降，更相角逐，生民之祸始烈。要未有迭主中夏，甚且尺地一民，皆得而臣服之也。中原之不竞，肇于和亲，极于纳币称臣。我国家张皇六师，式遏万里，乃循秦汉之长城，垂九边之定制，雪耻除凶，度越往古。然而犹有虞者，封贡不除，互市不革，无以消奸民外诱之端，黠虏内窥之渐也。盖虏必不能忘情中国者，以中国之多可欲。而非有内地叛民为之乡导，则其患犹可量。宋元以后之虏情不可准以汉唐之旧制，乃欲高语来庭，虚张岁市，养祸伏衅，而恃为弭边善政，不亦惑乎？呜呼！削株掘根，毋与祸邻，必也。闭关折符，单使勿逼也；投珠却玉，匹马勿入也。因机遘会，则西堑玉门，北固受降，东修柳城。隔绝其往来，杜塞其耳目，使中外之限如九天九地绝不可干也。庶足以纾悠悠之患乎。
东起辽海，西尽嘉峪，南至琼、崖，北抵云、朔，东西一万余里，南北一万里。
凡天下府百有四十南北直隶府二十二，布政司所属府百十八，州百有九十三南北直隶所有州四十，布政司所有州共百五十三，县千一百三十八南北直隶所有县二百一十，布政司所有县九百二十八；又羁縻府十九，州四十七，县六广西二，云南四，此俱嘉靖时制。其后互有增损沿革，今具载篇中。编里六万九千五百五十有六，户九百三十五万二千一十有五，口五千九百五十五万八百有一夏秋二税，共米麦二千六百零八万五千九百一十六石。京、通二仓，临、德、徐、进四仓，每年运漕四百万石，亦俱以嘉靖末年为准。而两京都督府分统各都指挥使司十六万全、辽东、大宁凡三，又十三布政司各设都司一。大宁徙保定见前，行都司五山西大同、陕西甘肃、四川建昌、湖广郧阳、福建建宁，留守司二中都留守司，驻凤阳。兴都留守司，驻承天。所属卫共四百九十三，属所二千五百九十三，守御千户所三百一十五内外官军共计八十四万五千八百余员名，马骡二十万一千一百余匹。又夷官宣慰司十一湖广二：永顺、保靖，四川二：播州、董卜韩胡，云南六：车里、木邦、孟养、缅甸、老挝、八百大甸，贵州一：贵州。播州，今改为遵义府，宣抚司十湖广四：施南、散毛、忠建、容美，俱属施州卫。四川三：永宁、酉阳、石?主。云南三：南甸、干崖、陇川，万历中，增置一，曰孟密，安抚司二十一湖广八：东乡五路、忠孝、忠路、金洞、龙潭、大旺、忠峒、高罗，俱属施州卫。四川九：黎州，见前；八郎、麻儿札、阿角寨、芒儿者，俱属松潘卫；黄平、草堂、瓮水，属播州宣慰，杂谷属董卜韩胡宣慰。云南二：潞江属永昌卫，孟密属湾甸州。贵州二：金筑、凯里。万历中，云南增置耿马、蛮莫二安抚司，而孟密升为宣抚司，四川改废草堂、黄平、瓮水三安抚司，招讨司一天全六番，长官司一百六十九湖广二十四，四川四十，广西四，云南二十一，贵州八十。万历以后，数有增易改废，蛮夷长官司五镇远、隆奉、南平、东流、腊壁峒，俱属湖广施州卫。四夷君长奉朝贡称外臣者，至一百十有三国东北朝鲜、耽罗等国二，东日本国一，南安南、占城等国六，西南?泥等国四十九，西哈剌等国四十六，西北哈密等国七，北朵颜、鞑靼等国二。一代之制，略可睹焉。
王氏曰：地囿于天者也，而言地者，难于言天。何为其难也？日月星辰之度，终古而不易；郡国山川之名，屡变而无穷也。虽然，删繁去缪，举要提纲，首以州域，次以都邑，推表山川，论列形势，古今兴替成败之鉴，莫能违也。此大《易》设险守国，《春秋》书下阳、彭城、虎牢之义欤。○赵氏曰：自有宇宙，即有山川，山川封域之经也，封域山川之纬也。然郡国固有废兴，陵谷亦尝迁改。杜佑有言：凡言地理者，在辨区域，征因革，知要害，察封土。纤芥毕书，动盈百轴，岂所谓撮机要者乎？
作者: 顾祖禹(清）
